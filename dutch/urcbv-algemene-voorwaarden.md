**UR COMMUNICATIONS BV**

Olympia 2D  
1213 NT Hilversum  
Nederland

[support@ur.nl](mailto:support@ur.nl)  
[https://www.ur.nl/](https://www.ur.nl/)  
+31 35 646 27 34‬

--

### ALGEMENE VOORWAARDEN

--

#### 1. DEFINITIES

1.1. URC : UR Communications BV, en de handelsnamen waaronder zij zaken doet, zoals, maar niet beperkt tot, 'Upbeat Robot', 'DataTruckers', en 'URCentral'.

1.2. Klant : De partij die een gebruiksovereenkomst heeft gesloten met URC.

1.3. Klantgegevens : De gegevens die door URC verzameld en bewaard worden om rekeningen en andere relevante informatie van toepassing op facturering en rapportering te kunnen versturen aan de klant.

1.4. Gebruiksovereenkomst : De overeenkomst tussen URC en Klant op grond waarvan URC diensten ten behoeve van Klant verricht.

1.5. Service : De door URC aan Klant aangeboden dienst. Gebruik van Service geschiedt onder voorwaarden gespecificeerd in deze algemene voorwaarden, tenzij anders vermeld.

1.6. Account : De naam waarmee Klant toegang krijgt tot de systemen van URC.

1.7. Fair Use : Redelijk gebruik door Klant van de service, inclusief, maar niet beperkt tot, dataverkeer, storage en belasting van de systemen van URC en haar leveranciers.

1.8. Netiquette : Algemeen aanvaarde gedragsregels op het Internet zoals vastgelegd in [RFC 1855](https://tools.ietf.org/html/rfc1855) en eventuele toekomstige aanpassingen hierop.

1.9. Schrijfruimte : De aan Klant ter beschikking gestelde geheugen- en opslagruimte op systemen van URC, al dan niet van tijdelijke aard. Bijvoorbeeld ten behoeve van het ontvangen en versturen van e-mail, het publiceren van een website en andere toepassingen die geheugen of opslag op systemen van URC nodig hebben.

1.10. Systemen : Computer-, netwerk-, en aanverwante apparatuur gebruikt door URC en haar leveranciers ten einde de service aan Klant te kunnen aanbieden, fysiek of virtueel.

1.11. Gebruiksgegevens : Gegevens die door Klant worden gegenereerd bij gebruik van de service.

1.12. Periode : De periode waarvoor de gebruiksovereenkomst wordt gesloten. Voorbeelden van periode zijn maand, kwartaal en jaar.

1.13. Opzegtermijn : De termijn welke in acht genomen moet worden bij het opzeggen van de gebruiksovereenkomst. Deze opzegtermijn is dertig (30) dagen voor het einde van een periode, tenzij op de gebruiksovereenkomst nadrukkelijk een andere termijn wordt vermeld.

1.14. Schriftelijk : Alle communicatie tussen Klant en URC vind plaats via email, tenzij hier expliciet uitzondering op gemaakt is op het relevante inschrijfformulier of de gebruiksovereenkomst. Het doorgeven van wijzigingen die de klantgegevens of gebruiksovereenkomst beinvloeden dient ten allen tijde door URC te worden bevestigd. Deze bevestiging is alleen geldig indien gedaan door een medewerker van URC die hiertoe (teken)bevoegd is.

1.15. Service Level Agreement (SLA) : Tenzij nadrukkelijk anders vermeld is er sprake van een 'best effort' service level agreement, waarbij URC er naar streeft om op werkdagen zo snel als mogelijk, rekening houdend met overige verplichtingen, te reageren op vragen van Klant. Werkdagen zijn maandag tot en met vrijdag, tenzij nadrukkelijk anders vermeld in de gebruiksovereenkomst.

1.16. Gebruiksgegevens : De gegevens die Klant genereert bij het gebruik van de Service. Voorbeelden van gegevens die worden verzameld zijn het tijdstip, de duur, het IP adres, en generieke data over het type verzoek, en het resultaat daarvan.

#### 2. ALGEMEEN

2.1. Deze voorwaarden zijn van toepassing op alle offertes, aanbiedingen en gebruiksovereenkomsten met URC.

2.2. Afwijkende voorwaarden en bedingen gelden slechts indien en voorzover deze door URC uitdrukkelijk schriftelijk zijn aanvaard.

2.3. Alle door URC gedane aanbiedingen zijn vrijblijvend. Eerst door schriftelijke aanvaarding van een verzoek tot afname van diensten komt een gebruiksovereenkomst tot stand. Een door URC gezonden factuur staat gelijk aan een schriftelijke aanvaarding. URC heeft het recht om de levering van een dienst of product om haar moverende redenen te weigeren.

2.4. Een gebruiksovereenkomst gaat in na ontvangst van het relevante inschrijfformulier en wordt aangegaan voor de daarop aangegeven periode.

2.5. Na afloop van elke periode wordt de gebruiksovereenkomst automatisch verlengd met een nieuwe periode, tenzij deze door een van de partijen schriftelijk wordt opgezegd met inachtneming van de opzegtermijn zoals aangegeven in artikel 1.13.

2.6. De vertegenwoordiger die namens een rechtspersoon een gebruiksovereenkomst wenst af te sluiten, dient op verzoek van URC hun bevoegdheid ter zake aan te tonen.

2.7. Transacties worden slechts afgesloten op basis van de op het tijdstip van afsluiting geldende prijzen. Prijzen zijn exclusief BTW en eventuele heffingen, tenzij anders vermeld.

2.8. Levertijden kunnen slechts bij benadering worden opgegeven. Overschrijding van de levertijd kan Klant nimmer aanspraak geven op schadevergoeding of annulering van de opdracht, tenzij dit nadrukkelijk is vastgelegd in de gebruiksovereenkomst of een Service Level Agreement (SLA) behorende bij de Service.

2.9. URC is ten allen tijde gerechtigd om deze algemene voorwaarden te wijzigen. De meest recente versie van deze algemene voorwaarden kunt u opvragen [via de website van URC](https://www.ur.nl/). Wijzigingen worden dertig (30) dagen na bekendmaking van kracht. Indien Klant niet instemt met de wijzingen, heeft de klant, in afwijking van artikel 2.5, tot het tijdstip van inwerkingtreding van de wijzigingen, de bevoegdheid om de overeenkomst per de datum waarop de gewijzigde voorwaarden van kracht worden, schriftelijk op te zeggen.

#### 3. VERPLICHTINGEN VAN URC

3.1. URC spant zich als een goed dienstverlener in zorg te dragen voor toegang tot en beveiliging van de service, zoals bepaald in de gebruiksovereenkomst.

3.2. URC kan echter geen onbelemmerde toegang tot de systemen van URC, haar leveranciers of derden garanderen.

3.3. URC onthoudt zich van het inzien van e-mail en/of bestanden van de klant, tenzij URC in opdracht van Klant handelt, URC hiertoe krachtens de wet of een rechterlijke uitspraak verplicht is, dan wel in het geval Klant handelt, of vermoed wordt te handelen, in strijd met de op de gebruiksovereenkomst toepasselijke voorwaarden en/of relevante voorwaarden van leveranciers van URC.

3.4. URC streeft er naar om de opslag van gebruiksgegevens tot het minimum te beperken, en verzamelt alleen gegevens die strikt noodzakelijk worden geacht voor de bedrijfsvoering, of het voldoen aan wettelijke verplichtingen. Tenzij anders vermeld, of wettelijk verplicht, worden gebruiksgegevens niet langer dan negentig (90) dagen bewaard, en streeft URC er naar om deze uiterlijk zestig (60) dagen na deze periode ook niet langer in de backups aanwezig te laten zijn. Geaggregeerde gebruiksgegevens, zoals IP adres reputatie, of de generieke kenmerken van de software waarmee Klant verbinding maakt, worden uiterlijk drie (3) jaar bewaard, tenzij anders vermeld of wettelijk verplicht.

#### 4. VERPLICHTINGEN VAN DE KLANT

4.1. Klant stelt URC zo spoedig mogelijk schriftelijk in kennis van wijzigingen in relevante gegevens.

4.2. Klant zal zich opstellen en gedragen conform hetgeen van een verantwoordelijk en zorgvuldig internetgebruiker verwacht mag worden, inclusief, maar niet beperkt tot, het onderhouden van alle aan het internet verbonden systemen van Klant, en code die door Klant op systemen van URC is geplaatst. Als een systeem of code niet langer door de verantwoordelijke leverancier wordt ondersteund, ook wel bekend onder het begrip 'end of life' (EOL), dient dit door Klant verwijderd of vervangen te worden.

4.3. Klant onthoudt zich ervan overige klanten of internetgebruikers te hinderen en schade toe te brengen aan het systeem. Het is Klant verboden processen of programma's, al dan niet via de systemen van URC, op te starten waarvan Klant weet of redelijkerwijs kan vermoeden dat zulks URC, haar leveranciers, overige klanten of internetgebruikers in het algemeen hindert of schade toebrengt. Hierbij is ook nadrukkelijk indirecte schade inbegrepen door misconfiguratie of nalatigheid aan de zijde van Klant, inclusief, maar niet beperkt tot, gebruik van een 'open relay' door een verkeerd geconfigureerde mailserver, gebrek aan onderhoud, of inadequate bescherming tegen infecties van systemen door bijvoorbeeld virussen, malware, of ransomware.

4.4. Het is Klant niet toegestaan de systemen en de schrijfruimte te gebruiken voor handelingen en/of gedragingen die in strijd zijn met de Algemene Verordening Gegevensbescherming (AVG) en overige toepasselijke wettelijke bepalingen, de netiquette, de richtlijnen van de Reclame Code Commissie, de gebruiksovereenkomst, de toepasselijke voorwaarden van URC, en/of relevante voorwaarden van leveranciers van URC.

Hieronder vallen onder meer, maar niet uitsluitend, de navolgende handelingen en gedragingen:

- Het verzamelen van persoonsgebonden gegevens zonder dat hiervoor nadrukkelijk door de verstrekker van deze gegevens toestemming is verleend, en aan de verstrekker duidelijk is gemeld welke gegevens worden verzameld en hoe deze zullen worden gebruikt;

- Het ongevraagd en/of geautomatiseerd verzenden van e-mail met dezelfde inhoud. Dit wordt door URC geclassificeerd als 'spam', tenzij Klant kan aantonen dat de ontvanger hiervoor expliciet, via confirmed opt-in (COI), toestemming heeft gegeven, en Klant van URC schriftelijk toestemming heeft gekregen voor het versturen van geautomatiseerde email. Hieronder is ook spam begrepen die via elke andere provider wordt verstuurd met referentie aan een website, e-mail adres of andere dienst op de systemen van URC en haar leveranciers;

- Het inbreuk plegen op auteursrechtelijk beschermde werken of het anderszins handelen in strijd met intellectuele eigendomsrechten van derden;

- Het openbaar maken of verspreiden van pornografisch materiaal, inclusief, maar niet beperkt tot kinderpornografie;

- Intimidatie of het op andere wijze lastig vallen van (rechts)personen, zoals, maar niet beperkt tot, het publiceren van gegevens waarvoor niet expliciet toestemming voor is verkregen, 'doxing', of discriminatie op basis van factoren zoals ras, huidskleur, afkomst, gender, sexuele voorkeur of oriëntatie, lichamelijke beperkingen, of geestelijke gezondheid;

- Het zonder toestemming binnendringen van andere computers of computersystemen op het internet, ook wel 'hacken' genoemd.

4.5. Onverminderd het in artikel 4.4 gestelde is een Klant van URC toegestaan de systemen van URC te hacken, onder voorwaarde dat Klant uitlegt op welke wijze men geslaagd is in het hacken, men geen schade heeft toegebracht aan het systeem en aan andere klanten, men de privacy van andere klanten heeft gerespecteerd, en men de verkregen gegevens als volstrekt vertrouwelijk behandeld heeft.

4.6. Het is Klant niet toegestaan de account, de documentatie of andere uit de overeenkomst voortvloeiende rechten aan derden over te dragen of aan derden in gebruik te geven, tenzij URC hiervoor uitdrukkelijk schriftelijke toestemming heeft gegeven. Onverminderd het voorafgaande is het Klant wel toegestaan rechten toe te kennen aan medewerkers en/of leveranciers, voorzover dit relevant is voor uitvoering van taken en/of leveringen. Klant blijft ten allen tijde verantwoordelijk voor het gebruik van de account en bijbehorende authenticatiegegevens.

4.7. Klant draagt zorg voor de noodzakelijke hard- en software, configuratie, randapparatuur en verbindingen om toegang tot de systemen van URC mogelijk te maken, tenzij anders bepaald binnen de gebruiksovereenkomst.

4.8. Klant is gebonden aan de hoeveelheid schrijfruimte zoals beschreven in de gebruiksovereenkomst. Klant is ervoor verantwoordelijk dat deze hoeveelheid niet wordt overschreden, en is zelf verantwoordelijk voor het maken van backups of reservekopieën, tenzij dit binnen de gebruiksovereenkomst nadrukkelijk anders is gespecificeerd. Is binnen de gebruiksovereenkomst geen limiet gespecificeerd, dan treedt automatisch een standaardlimiet van 50 Megabyte in werking. Bij overschrijding is URC bevoegd, ten behoeve van een goed functioneren van de service, in te grijpen, bijvoorbeeld door informatie te verwijderen.

4.9. Klant geeft toestemming aan URC om relevante persoonsgegevens op te nemen in de persoonsregistratie van URC, welke benodigd is voor haar administratie en beheerstaken. Deze persoonsregistratie bevat zowel klant- als gebruiksgegevens, is slechts toegankelijk voor URC, en wordt niet aan derden verstrekt, tenzij URC hiertoe krachtens de wet of een rechterlijke uitspraak verplicht is.

4.10. Klant kan een verzoek doen tot inzage of verwijdering van de gegevens behorende bij de account. Men kan dit vergezeld van een kopie van het geldige identiteitsbewijs of uittreksel van de Kamer van Koophandel per post naar URC sturen. URC beantwoordt deze verzoeken binnen dertig (30) werkdagen per e-mail naar het account van de klant. Bij sommige diensten bestaat de mogelijkheid tot inzage in de gebruiksgegevens, voorzover deze gegevens bekend zijn. Specifieke aanvullende voorwaarden hiervoor worden bij deze diensten apart bekend gemaakt.

#### 5. AANSPRAKELIJKHEID

5.1. URC is niet aansprakelijk voor schade in de ruimste zin van Klant, tenzij deze schade is veroorzaakt door grove schuld of opzet van URC. Met name is URC niet aansprakelijk voor schade die verband houdt met of het gevolg is van; onderbrekingen in, of blokkeringen van toegang tot, de systemen van URC of derden, een gebrek in de beveiliging van de door Klant opgeslagen informatie op de systemen van URC, handelingen van andere klanten of internetgebruikers, alsmede wijzigingen in DNS instellingen, IP nummers, accountgegevens, e-mailadressen, en/of de eisen die worden gesteld aan de software waarmee de Klant toegang heeft tot de service.

5.2. In geval door omstandigheden, ook indien deze haar oorzaak bij URC vinden, URC tijdelijk of blijvend verhinderd is de gebruiksovereenkomst geheel of gedeeltelijk uit te voeren, heeft URC het recht ter harer keuze de gebruiksovereenkomst geheel of gedeeltelijk te annuleren of uit te laten voeren, zonder dat een recht op schadevergoeding van Klant jegens URC ontstaat. URC stelt van een dergelijk besluit Klant in kennis.

5.3. Wanneer Klant handelt in strijd met de verplichtingen uit de gebruiksovereenkomst of deze algemene voorwaarden is Klant aansprakelijk voor alle daaruit voor URC voortvloeiende schade.

5.4. Klant vrijwaart URC tegen alle aanspraken van derden terzake van schade of anderszins, op enigerlei wijze ontstaan door het gebruik van Klant van de account, de systemen of het Internet, dan wel door het niet nakomen van Klant van de verplichtingen uit de gebruiksovereenkomst of de toepasselijke voorwaarden.

5.5. URC is gerechtigd zonder nadere aankondiging de aan Klant verstrekte toegang tot het systeem onmiddellijk buiten gebruik te stellen, indien en zo lang Klant handelt in strijd met het gestelde in deze algemene voorwaarden, met name artikelen 4.1 tot en met 4.5. Bovendien is URC in dat geval gerechtigd, indien de ernst van de overtreding zulks rechtvaardigt, de overeenkomst met onmiddellijke ingang op te zeggen, dit alles zonder dat een recht op schadevergoeding van Klant jegens URC ontstaat.

#### 6. LEVERING

6.1. URC verleent voor toegang tot de systemen van URC aan Klant een niet-exclusief en niet-overdraagbaar recht om de service voor de duur van de overeenkomst te gebruiken. Het is Klant niet toegestaan documentatie en andere bij de service behorende gegevens te kopieren anders dan noodzakelijk voor normaal, eigen gebruik en backup doeleinden. Bij het maken van kopieën zal Klant alle tekens die bepalend zijn voor eigendom en herkomst ongewijzigd in stand laten.

6.2. Voor sommige services gelden aanvullende specifieke voorwaarden ten aanzien van het gebruik van de service. Deze aanvullende voorwaarden worden per service apart bekendgemaakt.

6.3. Indien URC in opdracht van een Klant een applicatie, website, een aanpassing op een bestaande service of een nieuwe service ontwikkelt, berusten alle intellectuele eigendomsrechten terzake van die applicatie, website of service bij URC. Tijd en materialen worden doorberekend naar de klant, eigendom van materialen berust bij URC, tenzij nadrukkelijk anders overeengekomen bij opdracht.

6.4. URC is gerechtigd Klant kosten in rekening te brengen, toegang te beperken en/of te ontzeggen, indien een Klant in een kalendermaand de in de gebruiksovereenkomst overeengekomen capaciteit overschrijdt ten aanzien van bijvoorbeeld dataverkeer, schrijfruimte, en belasting van systemen. URC is niet aansprakelijk voor vergoeding van schade als gevolg van een ontzegging of beperking.

#### 7. DIENSTEN VAN DERDEN

7.1. URC is voor een groot deel van haar services afhankelijk van de diensten of netwerken van derde partijen. In dat geval zijn niet alleen deze algemene voorwaarden, maar ook eventuele bepalingen van de derde partij van toepassing. Klant zal in sommige gevallen twee verschillende gebruiksovereenkomsten sluiten, een met URC en een met de derde partij. URC is niet aansprakelijk voor schade van welke aard of uit welken hoofde ook, veroorzaakt door diensten of netwerken van derde partijen, waaronder begrepen storingen in de netwerken of infrastructuur van derde partijen.

7.2. URC verzorgt in opdracht van klanten tegen betaling van een vergoeding de registratie van domeinennamen. De keuze van de domeinnaam is voor rekening en risico van Klant, en URC aanvaardt ter zake van keuze en gebruik van de domeinnaam geen enkele aansprakelijkheid.

#### 8. KLACHTENAFHANDELING

8.1. URC neemt slechts klachten in behandeling voor zover de klachten betrekking hebben op de service, de systemen en/of gedragingen of handelingen van klanten.

8.2. URC spant zich in klachten omtrent de service en/of systemen zo goed mogelijk te behandelen en tot verbetering van de dienstverlening te komen. Klant kan een volledige en duidelijk omschreven klacht binnen drie (3) werkdagen schriftelijk melden bij URC. De klacht wordt, indien mogelijk, binnen drie (3) werkdagen na ontvangst van de klacht, door URC in behandeling genomen. Klant wordt daarvan, indien mogelijk, binnen drie (3) werkdagen na ontvangst van de klacht op de hoogte gesteld.

8.3. URC spant zich in klachten omtrent handelingen of gedragingen door klanten van URC zo goed mogelijk te behandelen. Klant kan klachten over abuse, spam of illegale handelingen door klanten van URC binnen drie (3) werkdagen naar het e-mail adres 'abuse@dtnx.net' sturen, mits vergezeld van de relevante loggevens, inclusief tijdstippen en/of volledige headers, en een duidelijke omschrijving van de reden van de klacht.

8.4. Het indienen van een klacht laat de overige verplichtingen, inclusief, maar niet beperkt tot betaling, van Klant onverlet.

#### 9. BEHEER VAN SYSTEMEN

9.1. URC is gerechtigd zonder voorafgaande bekendmaking systemen (tijdelijk) buiten gebruik te stellen of het gebruik ervan te beperken voorzover dit noodzakelijk is voor het redelijkerwijs benodigde onderhoud of voor de noodzakelijk door URC te verrichten aanpassingen of verbeteringen van het systeem, zonder dat hierdoor een recht op schadevergoeding van Klant jegens URC ontstaat.

9.2. URC is gerechtigd te allen tijde wijzigingen door te voeren op systemen en netwerken, inclusief, maar niet beperkt tot accountgegevens, e-mailadressen, DNS instellingen, IP nummers, en de minimum eisen die aan de door de Klant gebruikte software worden gesteld, zonder dat hierdoor een recht op schadevergoeding van Klant jegens URC ontstaat. URC zal in een dergelijk geval Klant zo spoedig mogelijk op de hoogte stellen van de wijzigingen.

#### 10. ONTBINDING GEBRUIKSOVEREENKOMST

10.1. Indien Klant niet, niet behoorlijk of niet tijdig voldoet aan enige uit een met URC gesloten gebruiksovereenkomst of deze algemene voorwaarden voortvloeiende verplichting, dan wel indien het aan ernstige twijfel onderhevig is of Klant in staat is aan de contractuele verplichtingen jegens URC te voldoen, is URC gerechtigd, zonder ingebrekestelling of rechterlijke tussenkomst, hetzij de overeengekomen service(s) op te schorten, hetzij de overeenkomst geheel of gedeeltelijk te ontbinden, zonder dat URC tot enige schadevergoeding gehouden zal zijn, en onverminderd de aan URC verder toekomende rechten.

10.2. URC is bevoegd zondere nadere ingebrekestelling of rechterlijke tussenkomst de overeenkomst met onmiddellijke ingang te ontbinden en de service te staken indien Klant:

- aan URC valse en/of verkeerde persoonsgegevens heeft doorgegeven;
- nagelaten heeft juiste gegevens of wijzigingen door te geven;
- de overeenkomst onder valse voorwendselen is aangegaan;
- in strijd handelt met artikel 4.1 tot en met 4.5;
- in staat van faillissement is verklaard of zelf een aanvraag tot faillietverklaring heeft ingediend;
- surséance van betaling heeft aangevraagd;
- onder curatele of bewind is gesteld of is ontbonden.

#### 11. BETALING

11.1. De voor het gebruik van de service aan URC verschuldigde vergoedingen dienen bij vooruitbetaling te worden voldaan, tenzij schriftelijk anders is overeengekomen.

11.2. Facturen voor levering zijn uitsluitend betaalbaar aan URC.

11.3. Facturen dienen binnen veertien (14) dagen na de factuurdatum te worden betaald zonder enige aftrek of verrekening. Indien Klant niet tijdig betaalt zal URC een betalingsherinnering sturen. Indien URC veertien (14) dagen na datum betalingsherinnering nog steeds geen betaling heeft ontvangen, is URC gerechtigd de service op te schorten. Deze zal weer worden geactiveerd nadat de betalingsachterstand is ingelopen. URC heeft het recht heraansluitingskosten in rekening te brengen.

11.4. Indien Klant niet binnen de termijn van artikel 11.3 betaalt, verkeert Klant van rechtswege in verzuim en is Klant zondere nadere ingebrekestelling wettelijke rente verschuldigd over het factuurbedrag. Tevens zijn alle redelijke kosten ter verkrijging van voldoening buiten rechte voor rekening en risico van Klant. Deze kosten bedragen 15% over het te vorderen bedrag met een minimum van 25 euro, tenzij URC aantoont dat de werkelijk gemaakte kosten hoger zijn.

11.5. URC heeft te allen tijde het recht de prijzen te wijzigen. Nieuwe prijzen worden per e-mail aan Klant meegedeeld. Een gewijzigde prijs gaat pas de volgende periode in en heeft dus geen consequenties voor de prijs van de lopende periode.

11.6. URC heeft het recht de uitvoering van deze overeenkomst op te schorten en/of deze geheel of gedeeltelijk te ontbinden indien Klant niet voldoet aan enige verplichting in verband met deze overeenkomst, of indien er goede grond bestaat voor de vrees dat Klant daartoe niet bereid of in staat zal zijn. In geen geval zal enig reeds betaald bedrag worden terugbetaald. Zie ook artikelen 10.1 en 10.2.

#### 12. OVERMACHT

12.1. Onder overmacht wordt verstaan alle van buiten komende oorzaken die redelijkerwijs niet voorzienbaar waren en als gevolg waarvan URC niet in staat is haar verplichtingen jegens Klant na te komen. Hieronder begrepen zijn onder meer, maar niet uitsluitend, storingen in de verbinding met het internet, storingen in de telecommunicatie infrastructuur, storingen in netwerken, storingen in de electriciteitsvoorziening, en ingrepen die noodzakelijk zijn om de beveiliging van de systemen van URC te waarborgen.

12.2. URC heeft het recht zich op overmacht te beroepen, indien de omstandigheid die (verdere) nakoming verhindert, intreedt nadat URC haar verbintenis had moeten nakomen.

12.3. Tijdens overmacht worden de leverings- en andere verplichtingen van URC opgeschort. Indien de periode waarin door overmacht nakoming van de verplichtingen door URC niet mogelijk is langer duurt dan twee (2) weken is ieder der partijen bevoegd de overeenkomst zonder rechterlijke tussenkomst te ontbinden, zonder dat voor de andere partij recht op schadevergoeding ontstaat.

#### 13. GESCHILLEN

13.1. Op alle uit deze gebruiksovereenkomst voortvloeiende verschillen is Nederlands recht van toepassing.

13.2. Het bij gerechterlijke uitspraak ongeldig verklaren van een of meerdere bepalingen in deze algemene voorwaarden laat alle overige bepalingen onverlet.

#### 14. SLOTBEPALING

14.1. Deze voorwaarden doen alle voorgaande exemplaren vervallen.

